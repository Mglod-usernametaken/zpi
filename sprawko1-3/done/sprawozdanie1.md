# Sprawozdanie 1 - Diagnoza kompetencji zawodowych
# ZPI
# Marcin Głód 164004

---

## 1. Wstęp
W ramach przedmiotu _Zarządzanie projektem informatycznym_, przyszło zmierzyć się studentom z podchwytliwym zadaniem uchwycenia cech własnej osobowości w sztywne ramy kwestionariusza autodiagnozy kompetencji zawodowych. To pozornie proste zadanie obarczone jest niezaprzeczalną trudnością oderwania się od obiektywizmu naszego spojrzenia i wymaga wzniesienia się na wyżyny subiektywności i bezstronności w ocenie własnego *ja*.
Uzbrojony w cierpliwość i zdroworozsądkowy dystans do mechanizmów wszelakich, próbujących nadawać ramy i segregować w szufladkach z iście taksonomiczną precyzją cechy mojej osoby, przedstawiam poniżej plan przeprowadzenia zaplanowanych działań.
W punkcie drugim zamierzam omówić proces wypełnienia wspomnianych powyżej testów, by płynnie przejść do trzeciego punktu, którego treścią będzie podsumowanie wyników uzyskanych w teście. Punkt czwarty poświęcić planuję na wyrażenie swojej opinii na tematsamego kwestionariusza, by w punkcie piątym zakończyć sprawozdanie krótkim podsumowaniem.

## 2. Omówienie procesu

Zadaniem kluczowym do ukończenia tego sprawozdania jest obiektywne wypełnienie załączonych w materiałach przedmiotowych kwestionariuszy, mające na celu bezstronne określenie komptencji i możliwości posiadanych przez niżej podpisanego. Odstawiając na bok skojarzenia z tezami stawianymi przez Franza Josepha Galla, spróbowałem swych sił w obiektywnym przedstawieniu swej osoby w kwestionariuszu. Uzyskane wyniki zamieszczam jako załącznik na końcu tegoż sprawozdania.
Celem zachowania obiektywnego spojrzenia, oraz zmuszony przez z góry założoną organizację czasu własnego, do oceny swoich wyników powróciłem po czasie przekraczającym dwa dni, by na udzielone odpowiedzi nie patrzyć przez pryzmat osoby, w której treść pytań mogła wywołać naprędkie przemyślenia. W następnym punkcie możliwym będzie do przeczytania zbiór mych obserwacji dotyczących przeprowadzonej samooceny.

## 3. Podsumowanie uzyskanego wyniku

Przeanalizowana _Autodiagnoza kwalifikacji zawodowych specjalisty ICT na poziomie inżynierskim odpowiedzialnego za system informatyczny_ wskazuje, że osoba która go wypełniała nie była w stanie do końca oddzielić swego ego od ręki zaznaczającej odpowiedzi, gdyż zbliżone zagadnienia, rozważane w pryzmacie różnych dziedzin tematycznych wykazują zauważalne dysproporcje. Osoba, która wypełniała ten kwestionariusz wydaje się być typem człowieka stawiającym w centrum zagadnienia natury technicznej i stroniącym od planowania i zadań typowo menedżerskich. Niskie wyniki opisujące koordynowanie zespołu projektowego, w połączeniu z jeszcze niższymi wynikami dotyczącymi sfery planowania strony budżetowej mogą sugerować osobę, która stroni od konfliktowych sfer relacji międzyludzkich na korzyść znalezienia własnej wąskiej niszy i działania w jej zakresie. 
Korzystając z mojej dotychczasowej wiedzy na temat osoby, która ten kwestionariusz wypełniła, mogę się spodziewać, że zauważalna część zamieszczonych odpowiedzi jest powodowana zbyt literalną interpretacją części pytań, lub zbytnim trzymaniu się tego, jak pytanie zostało zadane, mimo pełnej świadomości iż cel pytania był w zupełnie innym miejscu.
Odpowiedzi udzielone w _Kwestionariuszu Strategicznym_ wskazują na osobę równomiernie utalentowaną we wszystkich czterech mierzonych kategoriach z minimalnym ubytkiem cech stratega na korzyść "ciekawskiego". Porównując wyniki do osobistych obserwacji wypełniającego, spodziewałem się większego zakrzywienia na korzyść typu "rzemieślnika", 

## 4. Ocena samego kwestionariusza

Oceniając wypełniony przeze mnie arkusz _Autodiagnozy kwalifikacji zawodowych [...]_ nie mogę nie zauważyć, że przy temacie tworzenia dokumentacji projektowej, pominięty wydaje się być aspekt przygotowania dokumentacji technicznej. Nie tylko jest on w mojej opinii elementem bardziej istotnym od dokumentacji biznesowej i solidnego planowania przed rozpoczęciem procesu wytwarzania oprogramowania, ale ma również na celu zapewnienie użyteczności wytwarzanego produktu. Nawet najlepiej zaprojektowane narzędzie może być bliskie bezużyteczności, jeżeli nie jesteśmy w stanie zaadaptować go do naszych potrzeb, lub co gorsza zoptymalizować, lub naprawić. Uwzględniając ten aspekt procesu tworzenia oprogramowania rad byłbym jeszcze wspomnieć o roli właściwie napisanych logów i informacji zwrotnej z testów zawartych bezpośrednio w aplikacji. Ponieważ zazwyczaj grupa osób które planują projekt, a osoby które go de facto wykonują różnią się, szczególnie ważne jest zadbanie o ten aspekt już na etapie projektowania.
Drugim spostrzeżeniem, które rad byłbym zamieścić jest pytanie z części A4: <Eliminuje błędy w kodzie>. Ze względu na brak precyzji, pytanie to pozostawia bardzo duże pole do interpretacji i prowadzić może do diametralnie innych wyników. W przypadku dużych systemów informatycznych, zakres tematyczny, który może być zawarty pod tym sformułowaniem rozciąga się na wiele dziedzin i specjalizacji i bardzo często wymaga zupełnie innego zestawu umiejętności.

## 5. Podsumowanie

Jakkolwiek zajadle bym nie próbował, ciężko jest mi obiektywnie ocenić samego siebie w tym zakresie, gdyż niezależnie od posiadanych predyspozycji jestem zdania, że jeżeli kiedykolwiek w przyszłości będzie mi dane stanowisko menadżerskie, będzie to spowodowane podjęciem przeze mnie bardzo złej decyzji na ścieżce kariery. Pomimo iż każda praca, zwłaszcza w IT jest pracą z ludźmi, rad jestem mogąc utrzymywać swój dystans i trzymać się jak najbliżej maszyn i jak najdalej od ludzi, albo co gorsza: managerów.
